---
title: Nieuws
subtitle: |
  Persberichten van Algorithm Audit
image: /images/svg-illustrations/about.svg
---

{{< container_open icon="fas fa-street-view" id="rotterdam-algoritme" title="Onafhankelijke commissie publiceert advies aan gemeenten voor risicoprofilering in de bijstand" >}}

DEN HAAG – Staatssecretaris Alexandra van Huffelen heeft op 29 november het [adviesrapport](/algoprudence/cases/risk-profiling-for-social-welfare-reexamination-aa202302/) aangenomen met daarin concrete normen voor de verantwoorde inzet van algoritmes. Stichting Algorithm Audit stelde een onafhankelijke commissie samen van experts die advies uitbrengt om oneerlijke behandeling te voorkomen bij bijstandsheronderzoek. De aanleiding voor het opstellen van het advies is het controversiële risicomodel dat gebruikt is door de Gemeente Rotterdam tot 2021.

Wanneer de gemeente onderzoekt of bijstandsgerechtigden nog wel recht hebben op bijstand wordt soms gebruik gemaakt van algoritmische profilering. Het adviesrapport, opgesteld door vertegenwoordigers van de Ombudsman van Amsterdam en Rotterdam, verschillende academici, en een wethouder uit Tilburg, adviseert dat onder andere postcode, het aantal kinderen en laaggeletterdheid niet meer als kenmerk gebruikt mag worden voor profilering. Eerder is gebleken dat profilering in de context van de bijstand kan leiden tot discriminatie. De onafhankelijke commissie stelt dat er ook andere ethische bezwaren kleven aan algoritmische profilering. Sommige zelflerende algoritmes zijn namelijk te ingewikkeld om de beslissingen nog goed aan de burger te kunnen uitleggen. De commissie adviseert daarom om bepaalde algoritmes niet meer te gebruiken.

Het advies is gericht aan alle 340 Nederlandse gemeenten. Het advies vormt een onderdeel van de ‘algoprudentie’ die Stichting Algorithm Audit ontwikkelt om samen met experts en diverse belangengroepen tot concrete normen te komen voor de verantwoorde inzet van algoritmes. Stichting Algorithm Audit is een onafhankelijk kennisplatform voor ethische algoritmes en AI en wordt ondersteund door het European AI\&Society Fund, het SIDN fonds en het Ministerie van Binnenlandse Zaken en Koninkrijksrelaties.

{{< image image="/images/algoprudence/AA202302/Algorithm audit presentatie BZK FB-18.jpg" alt="Presentatie staatssecretaris" width="6" >}}

{{< container_close >}}
